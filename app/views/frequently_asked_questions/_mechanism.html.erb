<p><strong>Фирмите, изявили интерес да участват</strong>, изпращат за един ден свои запалени за идеята служители, като поемат транспортните и командировъчните им разходи, в училище в страната, където в час по информатика, информационни технологии или друга дисциплина, вместо обикновената програма, те разказват на децата защо им харесва да правят това, което правят, как са започнали, разказват забавни истории, свързани с работата им и прочее. При желание и възможност от страна на лекторите и училището, след учебните часове може да се организира неформална среща, в зала, предоставена от учебното заведение, където заинтересовани деца ще могат да получат повече напътствия къде и какво да четат и как да направят първи стъпки, ако им е интересно. Вероятно е и да има обмяна на опит между преподавателите по информатика и лекторите.</p>

<p>Най-оптимално би било лекторите, посетили дадено училище, да разкажат едно и също нещо в няколко последователни учебни часа, като по този начин се достигнат повече паралелки и ученици. Например, да се говори във всички часове по информатика, които се случват в дадена зала за този учебен ден.</p>
<p>Тъй като да се водят няколко учебни часа подред може да е доста уморително, се препоръчва лекторът да не е сам, а да са екип от двама или повече, като водят часовете заедно – взаимно допълвайки се – или просто се редуват кой да има ръководна роля за текущия учебен час.</p>
<p>Ангажиментът, поет от лектора, трябва да е предварително ясен и съгласуван с учебното заведение.</p>

<p>Напълно допустимо е в инициативата да се включат като лектори и физически лица, без да са от името на някоя компания.</p>

<p><strong>В целевата група попадат всякакви училища</strong>, не само математически и профилирани гимназии. Причината това да е така е, че на тази възраст никой все още не е избрал своето призвание и всяка възможност за избор, която им се предостави, се превръща и във възможност за развитие на техния интерес впоследствие. Затова и езикови и хуманитарни гимназии също могат и даже е желателно да участват в турнето.</p>
